
# Fredrik Broman, SYN–ACK


# Lite om mig och min resa

Började på BTH Medieteknik i Karlshamn 2001 med mål att jobba med webb. Hade  redan jobbat med webb på Abel&Baker efter studenten och visste ungefär vad jag ville göra. Lärde mig mer programmering, men framför allt också annan medieproduktion, t.ex. videoredigering, ljussättning, ljudproduktion, visuella effekter, grafisk form och typografi, Flashutveckling etc. Jag fick ett bredare perspektiv på webbproduktion än bara utveckling.

Jag startade en egen firma 2002 medan jag gick i skolan och gjorde småjobb åt bekanta. Fick också några jobb via AcademicWork och kontakter. Bra extrainkomst vid sidan om studierna, plus att jag kunde testa det jag lärde mig i skolan på riktiga kunder.

Fick jobb på Avalon i Karlshamn via ett projektarbete i skolan och stannade flera år. Omväxlande arbete med jobb på plats hos olika kunder. Lärt mig mycket om olika branscher; värmekameror, teleswitchar, videoservers, husvagnar, potatisraspar, toaletter, kryddor etc. Det är fortfarande till nytta eftersom jag snabbt kan sätta mig in i mina kunders situation, deras problem och hur jag kan hjälpa till att lösa dom. Tips till alla är att lära sig mer om sina kunder än nödvändigt. 

Hade tur med bra chefer som lät mig följa med på säljmöten och pitchar, även om jag inte hade nåt speciellt att tillföra. Lärde mig hur man pratar och tänker kring sälj och projektledning. Värdet av en bra mentor går inte att beskriva. Håll ögonen öppna efter personer som ni ser upp till och kolla på hur dom jobbar.

Under tiden på Avalon fortsatte jag driva min firma på kvällstid. Nya kunskaper från Avalon kunde jag använda i mina egna uppdrag.

Två år veckopendlade jag till Stockholm och jobbade som inbäddad konsult på Swedbank IT. Inte så många vänner i staden så jag gick på massor med seminarier, konferenser, meetups, hackathons etc. Lärde känna många intressanta människor, varav flera är mina kunder idag. Några har flyttat till Malmö och är vänner till mig ännu.

För två år sedan gick jag ner till halvtid på Avalon och började jobba halvtid på Netport. En triple helix-organisation i Karlshamn. Jag jobbar mot kommunen med att utveckla IT-tjänster och kommunikation. Fått träffa många personer i olika delar av offentlig sektor, både i Sverige, Europa och USA. Nya erfarenheter och kunskaper om hur man kan jobba med IT. Några kontakter har blivit kunder i min egen firma.

För snart ett år sedan slutade jag på Avalon och började jobba mer i min egen firma (men jobbar fortfarande halvtid på Netport). 


# Driva egen firma

Att vara anställd har sina fördelar: du är garanterad en lön för vissa arbetsuppgifter, din arbetsgivare sköter administrationen kring skatt och löner etc.

Privatpersoner kan inte fakturera företag, och företag kan inte betala pengar till en privatperson som inte är anställd i företaget. För att ta betalt av en kund måste du alltså bilda en egen firma. En egen firma har ingen egen ekonomi och är inte en s.k. juridisk person; det är en enkel bolagsform där du är ensamt ansvarig för allt som händer i företaget. Du kan inte anställa personal.

Att bilda egen firma är enkelt och billigt. Registrera F-skattsedel eller FA-skattsedel hos Skatteverket. Registrera bolagsnamn hos Patent- och Registreringsverket. All information finns på Verksamt.se. Du får alla papper på posten nästan direkt och så fort du har ditt momsregistreringsnummer så kan du börja ta betalt från kunder.

Momsregistreringsnummer betyder att du har rätt att lägga på moms när du tar betalt av en kund. Moms är en skatt som läggs på (nästan) alla varor och tjänster i Sverige. När en kund betalar dig så ska 25% av pengarna gå direkt till Skatteverket i form av moms. Egenföretagare får en extra blankett i deklarationen där man redovisar hur mycket moms som trillat in i bolaget under förra året. Momsen ska betalas till ditt momskonto hos Skatteverket.

För att slippa betala all moms som en klumpsumma efter deklarationen så gör du en preliminärdeklaration när du startar firman. Det är en extra deklaration där du uppskattar hur mycket moms du tror att du kommer tjäna under året. Baserat på det måste du betala moms varje månad till Skatteverket så att det finns täckning på ditt momskonto när det är dags att deklarera. Första året kanske du inte räknar med att göra vinst eftersom du måste köpa dator och liknande? Lämna in en preliminärdeklaration på 0:- så slipper du betala moms i förhand. Tänk bara på att om du tjänar pengar så måste du förr eller senare betala momsen i vilket fall som helst. Håll koll på vilka pengar som tillhör Skatteverket!

När du köper saker till firman, t.ex. en dator, så betalar du moms. Man kan säga att du betalar av din "momsskuld" hos Skatteverket. Därför ska du dra av all moms för saker du köpt från den moms du fått in i bolaget. Om du jagar kostnader genom att köpa utrustning, böcker, resor etc. så kan du jobba ner mängden moms som ska betalas till Skatteverket. Kostnaderna måste kunna motiveras; du får inte köpa saker du använder privat.

När du driver egen firma är du skyldig att bokföra alla transaktioner. Transaktioner är pengar som rullar in och ut, t.ex. när kunder betalar för jobb, när du köper tjänster av någon annan, eller saker dom du köper till bolaget. Skatteverket kan göra en kontroll av din bokföring, och då måste alla papper finnas på plats så att du kan bevisa dina inkomster och utgifter. Samla alla kvitton, offerter, fakturor etc. i en pärm och/eller bokföringsprogram (jag använder iOrdning för Mac).

I slutet av året gör man ett bokslut och alla pengar som finns kvar i bolaget räknas som vinst det året. Vinsten är din lön och den betalar du skatt på. Har du misstänkt mycket pengar över i bolaget? Kolla så att du verkligen betalat all moms och skatt genom preliminärdeklarationen. Du kan få en skattesmäll om du missade att betala under året!

Första året går alltid lite trögt. Du måste kanske lägga mycket tid på att skaffa uppdrag och du behöver göra investeringar, t.ex. köpa en dator och mobiltelefon. Det är en fördel om du har lite pengar sparat och redan har kontakt med kunder innan du drar igång, för att minska uppförsbacken. Kanske behöver du ha en deltidsanställning vid sidan om för att trygga en del inkomst tills bolaget går bra.


# Ta betalt

Den formella processen ser ut så här:

Innan du börjar jobba börjar skickar du en offert. Offert betyder "erbjudande". Du beskriver vilket jobb som ska utföras, till vilken kostnad, och på vilka villkor. (Jag visar exempel.)

Viktigt att du får ett formellt "ja" på offerten. Via email eller annat skriftligt funkar. Börja inte jobba innan båda är överens om villkoren.

När jobbet är klart skickar du en faktura. Den innehåller en beskrivning av vilket jobb som utförts, till vilken kostnad, och hur kunden ska betala. (Jag visar exempel.)


# Fastpris vs. betalt per timme

Med timpris får du betalt exakt för det arbete du utför. Nackdel: inga marginaler, du måste hela tiden hålla dig sysselsatt med nya jobb. Fördel: du kommer få betalt för ditt jobb oavsett hur lång tid det tar att bli klar. Timpris är bra när projektet inte är inramat från början och det finns en chans att du kommer få löpande uppdateringar. Funkar nästan som en timanställning, men pengarna betalas i form av en faktura istället för lön.

Med fastpris får du betalt enligt överenskommelse, baserat på hur kunden värderar produkten. Fördel: du vet vad du kommer tjäna och kan räkna med marginaler, vilket ger vinst om du utför arbetet snabbare än planerat. Om du är klar 10 timmar i förväg så kan du jobba med något annat den timmen och ändå få betalt. Dubbelt betalt kan man säga! Nackdel: du kan förlora inkomst om du inte klarar att hålla dig till tidplanen eller om du inte kan leverera det du lovade. Fastpris baseras på en specifikation i offerten, och kunden har rätt till sin leverans alt. att få tillbaka pengarna om du inte löser uppgiften.

Fastpris är egentligen ett annat sätt att visa timpriset för kund. Allting handlar i slutändan om timmar och vad dom är värda. Beräkna ett fastpris baserat på hur många timmar du tror att det tar att utföra jobbet gånger en timtaxa och lägg på några procent i marginal. T.ex. 100 timmar x 850 SEK / timme X 120% = 102 000 SEK. Det är timtaxan och marginalen som är din vinst. Undvik att ändra på dom ifall kunden tycker slutpriset är för högt. Det är timmarna du ska skära i. Hur många timmar kan du ta bort och ändå leverera en bra produkt?

Ta alltid fastpris när du kan, och var noga med specifikationen.  Det ska vara tydligt vad som ingår i ditt fastpris. Om allt går enligt planerna tjänar du mest på fastpris. Utnyttja samtidigt timpris som gardering mot saker som kan äta upp dina marginaler, t.ex. extremt mycket kommunikation med kunden eller designskisser som aldrig blir godkända. Låt två remisser av designskiss ingå i offerten. Om kunden inte är nöjd efter två skissrundor kan du fortsätta producera skisser till löpande pris.


# Förhandla om priset

Slutpriset är en förhandlingsfråga. Erbjud kunden ett pris att ta ställning till: "Är min nya webb/app värd så här mycket?". Om priset är för högt kan du börja hitta genvägar i produktionen för att få ner det. I en bra affär är båda nöjda, som min pappa brukar säga. Fundera på vad som styr kundens betalningsvilja. Är det snabb leverans, lågt pris, hög nivå på teknisk lösning, grym design? Fokusera på att leverera det kunden vill ha.

Våga säga nej! Om du och kunden inte kan hitta ett pris som båda är nöjda med så kan du välja att hoppa över uppdraget. Lägg energi på att hitta ett bättre uppdrag istället för att spendera en massa timmar med för dåligt betalt.

Vill du ändra pris gentemot befintlig kund? Du måste kunna motivera en prishöjning på samma sätt som att kunden måste kunna motivera en prissänkning. Jag behöll flera kunder när jag blev frilans, fast jag höjde timpriset med 50%. Motivationen var att jag nu kunde jobba dagtid med deras projekt och leverera snabbare.

Nybakad student? Det är ok att ta lägre pris första uppdraget mot en kund, men berätta också att du tänker höja priset på nästa uppdrag ifall dom är nöjda och vill jobba vidare med dig. Lägre pris i början för att du ska kunna bevisa ditt värde. Om dom vill jobba vidare har du redan bevisat ditt värde och ska ta fullt betalt.


# Skaffa ett nätverk

Skaffa kontakter på andra företag. Passa på när du utför jobb hos kunder att lära känna personer på företaget. Håll koll på vänner till kunder, gamla studiekompisar, f.d. kollegor m.fl. Jobb kan komma från vem som helst. Gå på konferenser och nätverksträffar. Exempel: IKEA-uppdrag på Avalon gav kontakt med Talkative, vilket ledde till gemensamt jobb för Volvo tillsammans med Mobiento, vilket ledde till ett gig för Activision tillsammans med MEC.

Skaffa nätverk av andra frilansare. Tillsammans är ni starka; hitta personer som kompletterar dig. Ta dom till hjälp i dina uppdrag och ge dom en del av kakan genom att låta dom fakturera dig. Sälj inte bara dig själv utan ditt nätverk också. Jag är mer designer än programmerare, så jag tar ofta in hjälp från Talkative med viss programmering. Det är en säljfördel för mig att kunna säga till min kund att jag kan lösa deras utveckling även om jag själv inte kan utföra själva jobbet.

Nätverk kan vara mer eller mindre formella. Ett informellt nätverk kan vara ett antal duktiga kompisar som står redo i bakgrunden att hjälpa dig med jobbet; kanske mot betalning, kanske gratis. Ett formellt nätverk kan utåt se ut som en byrå med egen logga, gemensam lokal etc. Se till exempel Södra Esplanaden i Lund: dom ser ut som en byrå, men är egentligen ett antal frilansare som delar lokal och kaffemaskin.

Har du ett extra nära samarbete med någon: gör ett avtal om prissättning. Kan räcka med muntligt. Praxis är 90% av timpriset. Tänk på att när en partner arbetar en timme så får du 10% av vad den personen tjänar, samtidigt som du själv kan jobba den timmen. Du tjänar alltså både din egen timlön, plus en del av din partners timlön under den timmen.

En fara med underkonsulter: du är ansvarig för hela jobbet gentemot kunden. Om din partner inte levererar så står du ändå till svars.


# Fortsätt utvecklas--lärandet börjar efter skolan

Värsta du kan göra är att luta dig tillbaka och tro att du är färdig. Ha ett kritiskt tankesätt. Hur kan jag förbättras?

Jag fick jobb på min praktikplats. Att ge praktik är ett sätt för företaget att testa dig. Sköt dina kort så är chansen stor att du får jobb förutsatt att dom har råd med det. Leta efter ett företag som går bra och expanderar: dom nyanställer säkert, och det är lättare att anställa dig om du redan kommit in på arbetsplatsen.

Håll koll på hur branschen utvecklas: Det går fort! Exempel: mina "kollegor" var i USA två veckor och vi andra hann byta halva utvecklingsmiljön under tiden.

Tänk på att yrkesroller kommer och går, samla inte alla ägg i en korg. 
